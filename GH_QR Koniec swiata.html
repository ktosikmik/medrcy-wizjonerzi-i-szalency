<html>
 <head>
  <meta content="text/html; charset=utf-8" http-equiv="Content-Type"/>
  <title>
   QR Koniec świata
  </title>
  <meta content="noindex, nofollow" name="robots"/>
  <meta content="width=device-width, initial-scale=1.0" name="viewport"/>
  <style>
   html, body {
            background-color: #121212;
            color: #e0e0e0;
            font-family: ui-sans-serif, -apple-system, BlinkMacSystemFont, "Segoe UI", Helvetica, Arial, sans-serif;
            line-height: 1.6;
            margin: 0; padding: 0;
        }
        body { max-width: 800px; margin: 0 auto; padding: 2rem 1rem; }
        h1, h2, h3 { color: #ffffff; font-weight: 600; margin-top: 1.5em; }
        .page-title { font-size: 2.5rem; border-bottom: 1px solid #333; padding-bottom: 0.5rem; }
        h2 { font-size: 1.75rem; border-bottom: 1px solid #2a2a2a; }
        hr { border: none; border-bottom: 1px solid #333; margin: 2rem 0; }
        ul { padding-left: 1.5rem; }
        strong { color: #ffffff; }
        .formula, code { background: #1e1e1e; padding: 0.2em 0.4em; border-radius: 4px; font-family: monospace; border: 1px solid #333; }
        /* Kolor linku, którego użytkownik jeszcze nie kliknął */
        a:link {
            color: #00FFFF;
            text-decoration: none; /* Usuwa podkreślenie, jeśli chcesz */
        }

        /* Kolor linku już odwiedzonego (warto go nieco przygasić) */
        a:visited {
            color: #00CCCC;
        }

        /* Kolor linku po najechaniu myszką (efekt interakcji) */
        a:hover {
            color: #FFFFFF;
            text-decoration: underline;
        }

        /* Kolor linku w momencie klikania */
        a:active {
            color: #FF00FF;
        }
  </style>
 </head>
 <body>
  <article class="page sans" id="2d705ea1-6a83-806c-b6ea-e969205185fd">
   <header>
    <h1 class="page-title" dir="auto">
     QR Koniec świata
    </h1>
    <p class="page-description" dir="auto">
    </p>
   </header>
   <div class="page-body">
    <div dir="auto" style="display:contents">
     <h1 class="" id="30105ea1-6a83-8055-a419-f5ee4f91ff8a">
      Koniec świata 12 sierpnia 1872 roku
     </h1>
    </div>
    <div dir="auto" style="display:contents">
     <p class="" id="2d705ea1-6a83-80ec-aaae-e4aa5834f3da">
      Lotom balonowym latem 1872 roku sensacji dodawała mająca się pojawić kometa, widoczna gołym okiem. Nie był to nowy obiekt, ale znany już, który miał powrócić do swojego peryhelium. Pojawienie się obiektu wyliczył na 12 sierpnia szwajcarski astronom, wieloletni dyrektor obserwatorium w Genewie, Émil Plantamour (1815–1882). W XIX wieku takie wyliczenia często bywały bardzo nieprecyzyjne.
      <br/>
      Żywa jednak wśród
      <em>
       pospólstwa
      </em>
      była pamięć o apokaliptycznych zdarzeniach wywołanych pojawieniem się Wielkiej Komety Donatiego (1858) oraz innej wielkiej komety w 1861 roku. Trzęsienia ziemi, zarazy, wojny, „zatrucie atmosfery” – tak wyobrażano sobie świat po przybyciu komety Plantamoura. Koniec przewidywano na godzinę 12 w południe. Kiedy więc 12 sierpnia 1872 Brunelle z trzema dziennikarzami wzniósł się w powietrze (tuż po godzinie 11), ludzie oczekiwali najgorszego. Wmieszany w tłum reporter po starcie kuli powietrznej,
      <em>
       która czterech śmiertelników z objęć zagrożonej ziemi wydarła
      </em>
      , donosił:
     </p>
    </div>
    <div dir="auto" style="display:contents">
     <blockquote class="" id="2d705ea1-6a83-806a-9809-d8035b406722">
      Więc dwunasta.
      <br/>
      Chwila jeszcze, a wszystko się skończy. I nie będzie ani dnia, ani nocy, ani jęków, ani śmiechu, ani narodzin, ani śmierci. Kometa machnie ogonem… i koniec.
      <br/>
      Upłynęło kilka minut… kometa się coś nie spieszy. Zdawałoby się, że powinna być słowniejszą od balonu. A! kto wie, może i w jakiej krainie istnieje fabryka gazu, o podobnej jak warszawska manipulacji.
      <br/>
      Są przecież rzeczy na ziemi i w niebie o których się filozofom nie śniło.
      <br/>
      I znów kilka minut spłynęło w morze wieczności. Słońce świeci jak dawniej, nie widać błyskawic na niebie, – huku piorunów nie słychać. Może kometa zbliża się podstępnie ku południowej półkuli, aby nas biednych mieszkańców północy znienacka zaskoczyć.
      <br/>
      Ale! ba… od czegoż telegraf elektryczny. Czyżby nasi współbracia amerykanie nie zawiadomili nas natychmiast po ukazaniu się komety niszczycielki.
      <br/>
      Zaczynamy swobodniej oddychać. Widocznie p. Plantamour omylił się w rachunku. Kometa nie raczyła się stawić.
      <br/>
      Koniec świata został odłożony.
     </blockquote>
    </div>
    <div dir="auto" style="display:contents">
     <p class="" id="2d705ea1-6a83-80f9-8a08-cf11259b9c3c">
      Widocznie któryś z pilotów lecąc swoją wielką banią coś tam w sferach niebieskich poprzestawiał. A bo to wiadomo, panie, co oni tam mogą?
     </p>
    </div>
   </div>
  </article>
  <span class="sans" style="font-size:14px;padding-top:2em">
  </span>
 </body>
</html>
