<html>
 <head>
  <meta content="text/html; charset=utf-8" http-equiv="Content-Type"/>
  <title>
   QR Katastrofa w Brazylii
  </title>
  <meta content="noindex, nofollow" name="robots"/>
  <meta content="width=device-width, initial-scale=1.0" name="viewport"/>
  <style>
   html, body {
            background-color: #121212;
            color: #e0e0e0;
            font-family: ui-sans-serif, -apple-system, BlinkMacSystemFont, "Segoe UI", Helvetica, Arial, sans-serif;
            line-height: 1.6;
            margin: 0; padding: 0;
        }
        body { max-width: 800px; margin: 0 auto; padding: 2rem 1rem; }
        h1, h2, h3 { color: #ffffff; font-weight: 600; margin-top: 1.5em; }
        .page-title { font-size: 2.5rem; border-bottom: 1px solid #333; padding-bottom: 0.5rem; }
        h2 { font-size: 1.75rem; border-bottom: 1px solid #2a2a2a; }
        hr { border: none; border-bottom: 1px solid #333; margin: 2rem 0; }
        ul { padding-left: 1.5rem; }
        strong { color: #ffffff; }
        .formula, code { background: #1e1e1e; padding: 0.2em 0.4em; border-radius: 4px; font-family: monospace; border: 1px solid #333; }
        /* Kolor linku, którego użytkownik jeszcze nie kliknął */
        a:link {
            color: #00FFFF;
            text-decoration: none; /* Usuwa podkreślenie, jeśli chcesz */
        }

        /* Kolor linku już odwiedzonego (warto go nieco przygasić) */
        a:visited {
            color: #00CCCC;
        }

        /* Kolor linku po najechaniu myszką (efekt interakcji) */
        a:hover {
            color: #FFFFFF;
            text-decoration: underline;
        }

        /* Kolor linku w momencie klikania */
        a:active {
            color: #FF00FF;
        }
  </style>
 </head>
 <body>
  <article class="page sans" id="2fa05ea1-6a83-80ce-89ee-e7b5ee260e2c">
   <header>
    <h1 class="page-title" dir="auto">
     QR Katastrofa w Brazylii
    </h1>
    <p class="page-description" dir="auto">
    </p>
   </header>
   <div class="page-body">
    <div dir="auto" style="display:contents">
     <h1 class="" id="2fa05ea1-6a83-8029-8ad3-cb4f50914195">
      Opis katastrofy
     </h1>
    </div>
    <div dir="auto" style="display:contents">
     <p class="" id="2fa05ea1-6a83-8071-a04f-da4bb50bf85a">
      Praia Grande – Santa Catarina – Brazylia. Godzina 8:20 czasu lokalnego, 21 czerwca 2025 roku. Według historycznych danych interpolowanych: wiatr średni 1,1-1,9 m/s w porywach 2,8-3,3 m/s z kierunku NNE → ENE (lokalnie E), temperatura powietrza 3–15 °C, niebo
      <em>
       clear
      </em>
      , brak aktywnego systemu burzowego ani silnej adwekcji wiatru. Innymi słowy: pogoda idealna do latania pod każdym względem.
     </p>
    </div>
    <div dir="auto" style="display:contents">
     <p class="" id="2fb05ea1-6a83-80ee-a741-fd27b179f3a6">
      Balon z pilotem i dwudziestoma pasażerami wystartował z bazy Três Irmãos. Niedługo potem na pokładzie pojawił się ogień. Pilot natychmiast obniżył lot na tyle, na ile można i wydał komendę
      <em>
       skakać!
      </em>
      Balon wciąż był na wysokości kilkunastu metrów, mimo to 13 osób wyskoczyło ratując życie. Odciążona, podgrzewana przez niekontrolowane płomienie powłoka uniosła aerostat na wysokość paruset metrów (około 250m). W koszu pozostało osiem osób. W tym momencie nie mieli już szans na przeżycie. Pożar błyskawicznie się rozprzestrzenił, topiąc powłokę balonu. Płonący kosz runął z dużej wysokości, co najmniej jedna osoba wyskoczyła wcześniej ponosząc śmierć (według niektórych świadków dwie). Osiem ofiar śmiertelnych, trzynaście osób rannych. Pilot przeżył katastrofę.
     </p>
    </div>
    <div dir="auto" style="display:contents">
     <p class="" id="2fa05ea1-6a83-8039-b5b3-c2d149ca3eb5">
      Świat obiegają filmy nakręcone przez naocznych światków.
     </p>
    </div>
    <div dir="auto" style="display:contents">
     <p class="" id="2fa05ea1-6a83-8000-879d-c2243cc62567">
      <span style="border-bottom:0.05em solid">
       Źródło:
      </span>
      przebieg zdarzeń odtworzyłem z analizy filmów dostępnych na YouTube, wysokość lotu w czasie ucieczki 13 osób oceniłem szacunkowo, wysokość lotu przed spaleniem powłoki obliczyłem na podstawie czasu lotu pasażera, który wyskoczył; dane szczegółowe pochodzą z informacji CENIPA (brazylijskiego Centrum Badania i Zapobiegania Wypadkom Lotniczym), pogoda z INMET (INMET, Instituto Nacional de Meteorologia – brazylijski Państwowy Instytut Meteorologiczny, odpowiednik naszego IMGW), ocena przydatności warunków pogodowych do lotu balonem – moja skromna wiedza i doświadczenie.
     </p>
    </div>
    <div dir="auto" style="display:contents">
     <h1 class="" id="2fb05ea1-6a83-8094-b45f-d9ff684cdd76">
      Mój komentarz
     </h1>
    </div>
    <div dir="auto" style="display:contents">
     <p class="" id="2fb05ea1-6a83-80e5-bd0d-c4246d093a53">
      Pisząc to wciąż zastanawiam się czy publikować tę notatkę. Wiele osób pyta mnie co tam się właściwie stało, a ja wciąż mam sporo pytań. Dlatego mój komentarz jest czysto subiektywny, ale oparty na wynikach śledztwa policji.
     </p>
    </div>
    <div dir="auto" style="display:contents">
     <h2 class="" id="2fb05ea1-6a83-80e0-bef9-d03c790b6e3d">
      Start balonu
     </h2>
    </div>
    <div dir="auto" style="display:contents">
     <p class="" id="2fb05ea1-6a83-807e-a6f5-e60ee737e80f">
      Film ze startu tego balonu oglądałem ze sporym zdziwieniem. Jako załogant uczestniczyłem w paruset startach balonów tej klasy (powyżej 10500 m³ pojemności). W Polsce, a więc w Unii Europejskiej. Nasze procedury startu są zupełnie inne. Uważam, że znacznie bezpieczniejsze.
     </p>
    </div>
    <div dir="auto" style="display:contents">
     <p class="" id="2fb05ea1-6a83-80bd-9f3a-f16d92fb0523">
      Podczas startu rzuca się w oczy, że spory wiatr znacznie utrudniał zapanowanie nad balonem, co przeczy podanym przeze mnie danym pogodowym, ale to mogła być lokalna anomalia (późniejsze filmy z lotu wskazują na lekki wiatr, tak jak w INMET). To, czy w takich warunkach balon wystartuje zależy od decyzji i umiejętności pilota. Dzień katastrofy był wyraźnie spokojniejszy niż średnia sezonowa, nie było więc powodu do odwoływania lotu.
     </p>
    </div>
    <div dir="auto" style="display:contents">
     <p class="" id="2fb05ea1-6a83-80e4-9061-ed93dde4e46c">
      Odniosłem wrażenie, że tam panował chaos. Dlaczego o tym piszę? Próbuję na podstawie nikłych przesłanek oszacować jakie standardy bezpieczeństwa są stosowane w Brazylii i konkretnie u tego operatora. Wrócę do tego.
     </p>
    </div>
    <div dir="auto" style="display:contents">
     <p class="" id="2fb05ea1-6a83-80a9-a139-f4d9223141da">
      <em>
       Post factum
      </em>
      jeden z ocalałych pasażerów pisał na swoich
      <em>
       social mediach
      </em>
      , że start wyglądał dziwnie. Oczywiście mogło to być skutkiem późniejszych przeżyć, ale nie należy bagatelizować wrażeń pasażerów podczas operacji lotniczych.
     </p>
    </div>
    <div dir="auto" style="display:contents">
     <p class="" id="2fb05ea1-6a83-8033-98d1-c4eb4ac5b123">
      <span style="border-bottom:0.05em solid">
       Podkreślam jednakże, że jeśli sprzęt był w pełni sprawny i funkcjonalny, nawet tak trudny start nie powinien mieć wpływu na dalszy bieg wydarzeń.
      </span>
      Po oderwaniu od ziemi balon nabiera prędkości wiatru i lot jest bardzo spokojny i przyjemny nawet przy dużej prędkości.
     </p>
    </div>
    <div dir="auto" style="display:contents">
     <h2 class="" id="2fb05ea1-6a83-8006-9a74-c17319debc56">
      Tragiczny przebieg lotu, wyniki śledztwa
     </h2>
    </div>
    <div dir="auto" style="display:contents">
     <p class="" id="2fb05ea1-6a83-80f4-91c4-eae0b03c8960">
      Nie jestem specjalistą od badania przyczyn katastrof. W tej branży jestem świeżakiem. Kumatym świeżakiem. Chciałbym poznać dokładne przyczyny katastrofy z jednego powodu: żeby uniknąć takiego ryzyka na własnym podwórku. Nie traktuj proszę tego tekstu jak jedynie słusznej prawdy. Dołożyłem jednak wszelkich starań, żeby tę prawdę poznać i tu opisać.
     </p>
    </div>
    <div dir="auto" style="display:contents">
     <p class="" id="2fb05ea1-6a83-80bc-abdf-fb201ac81808">
      W Europie obowiązuje przepis, że jeśli w koszu balonu jest więcej niż 19 pasażerów, pilot powinien zabrać przeszkolonego asystenta. Mamy więc potencjalnie większe szanse na opanowanie sytuacji krytycznej, np. pożaru na pokładzie. W takim przypadku bowiem pilot jest przeciążony pracą i fizycznie nie jest w stanie zrobić wszystkiego co trzeba. Członek załogi wie gdzie jest gaśnica, rękawice i koc gaśniczy. Może zająć się pasażerami, opanować panikę, udzielić dodatkowego instruktarzu. Tutaj pilot był sam. Nie przesądza to oczywiście o tym, czy udałoby się zażegnać kryzys, ale szanse byłyby większe.
     </p>
    </div>
    <div dir="auto" style="display:contents">
     <p class="" id="2fb05ea1-6a83-8087-a038-f9a56920c9a9">
      (Tyle że w Europie zapewne większość operatorów wpuściłaby do kosza 19, nie 20 osób. Zysk z tej jednej osoby nie pokryłby bowiem kosztów pracy asystenta. Sytuacja więc byłaby niemal identyczna, choć zgodna z naszymi przepisami).
     </p>
    </div>
    <div dir="auto" style="display:contents">
     <p class="" id="2fb05ea1-6a83-80ae-a7f0-d695793ad34b">
      Pożar na pokładzie statku powietrznego jest najgorszym koszmarem każdego pilota. Żywioł jest tak nieprzewidywalny, że ciężko o szczegółowe procedury, w wielu przypadkach po prostu nie ma czasu ich wdrożyć. Jest jedna procedura w całym lotnictwie:
      <em>
       jak najszybciej ląduj i ewakuuj ludzi
      </em>
      . Pilot w Santa Catarina tak właśnie postąpił. Problem w tym, że lądowanie wymaga schłodzenia powietrza w balonie, a pożar to powietrze rozgrzewał. Wyobrażam sobie, że pomimo otwartej klapy spadochronowej (w górnej części balonu jest otwór do wypuszczania ciepłego powietrza podczas lądowania) ogień mógł uniemożliwić dalsze wytracanie wysokości. Druga sprawa: każdy wyskakujący z kosza człowiek to średnio jakieś 70 kg mniej na pokładzie. Wystarczy, że dwie, trzy spanikowane osoby będące najbliżej źródła ognia wyskoczyły przed zetknięciem z glebą i balon natychmiast idzie do góry. Dlatego te trzynaście osób skakało z wysokości parunastu metrów. W tej fazie lotu pilot zrobił co mógł i postąpił prawidłowo.
     </p>
    </div>
    <div dir="auto" style="display:contents">
     <p class="" id="2fb05ea1-6a83-80bb-ac45-fac80fe1afab">
      Dalej to już fizyka. Odciążony balon dogrzewany coraz większymi płomieniami z dużą prędkością wyrwał do góry. Te osiem osób, które nie zdążyły wyskoczyć (lub się zawahały) nie miało już najmniejszych szans na przeżycie. Nikt już nie mógłby im pomóc.
     </p>
    </div>
    <div dir="auto" style="display:contents">
     <p class="" id="2fb05ea1-6a83-80d5-912f-fec30b27db03">
      Pozostaje wiele pytań. Czy pożaru nie można było zdusić w zarodku? Tego się nie dowiemy. Na pokładzie każdego europejskiego balonu obowiązkowa jest gaśnica i koc gaśniczy. Czy jednak ktoś z pasażerów wiedziałby gdzie ona jest i potrafiłby się nią posłużyć? Czy pilot miał czas na reakcję? Jak dużą rolę w tym odegrała zwykła ludzka panika podyktowana strachem o własne życie? A może była, nieskuteczna, próba zduszenia ognia? Tutaj zeznania ocalałych wiele by wyjaśniły. Niestety nie mamy do nich dostępu.
     </p>
    </div>
    <div dir="auto" style="display:contents">
     <h2 class="" id="2fb05ea1-6a83-8079-9c37-f7955f5283a3">
      Wyniki śledztwa
     </h2>
    </div>
    <div dir="auto" style="display:contents">
     <p class="" id="2fb05ea1-6a83-80cc-9ec5-d479da0f915d">
      Zadziwiające dla mnie jest to, że CENIPA (
      <em>
       Centro de Investigação e Prevenção de Acidentes Aeronáuticos
      </em>
      – Centrum Badania i Zapobiegania Wypadkom Lotniczym) odmówiła wszczęcia śledztwa. Na podstawie art. 106 Brazylijskiego Kodeksu Lotniczego balon
      <strong>
       nie jest statkiem powietrznym
      </strong>
      (nie przemieszcza się i nie utrzymuje w przestrzeni w wyniku reakcji aerodynamicznych). Gdyby zdarzenie z balonem wolnym miało wpływ na bezpieczeństwo operacji statków powietrznych, podjęliby śledztwo. W innym wypadku nie.
     </p>
    </div>
    <div dir="auto" style="display:contents">
     <p class="" id="2fb05ea1-6a83-80ed-8f8f-c97850966540">
      Szkoda, bo to jest jedyna instytucja, która zgodnie z Konwencją o Międzynarodowym Ruchu Lotniczym (Chicago, 1944) miała kompetencje i jurysdykcję, żeby właściwie podejść do śledztwa. Nie szukając i nie wskazując winnych, tylko wyjaśniając przyczyny.
     </p>
    </div>
    <div dir="auto" style="display:contents">
     <p class="" id="2fb05ea1-6a83-806c-8305-fba5c3dcbae6">
      Pozostaje nam opierać się na wynikach dochodzenia prowadzonego przez policję. Według ustaleń śledczych:
     </p>
    </div>
    <div dir="auto" style="display:contents">
     <ul class="bulleted-list" id="2fb05ea1-6a83-800c-98c7-f499e26b720f">
      <li style="list-style-type:disc">
       Operator (
       <em>
        Sobrevoar Serviços Turísticos
       </em>
       ) i pilot mieli komplet aktualnych dokumentów wymaganych prawem. Pilot miał spore doświadczenie. Operator nie miał wypadków w swojej historii.
      </li>
     </ul>
    </div>
    <div dir="auto" style="display:contents">
     <ul class="bulleted-list" id="2fb05ea1-6a83-8048-9bae-c9d1c2e3c398">
      <li style="list-style-type:disc">
       Wykluczono działanie osób trzecich.
      </li>
     </ul>
    </div>
    <div dir="auto" style="display:contents">
     <ul class="bulleted-list" id="2fb05ea1-6a83-80b3-a545-db7e0cb05ba9">
      <li style="list-style-type:disc">
       Przeprowadzono autopsje ofiar, przesłuchania ocalałych, w tym pilota, kryminalistyczną analizę miejsca zdarzenia, techniczne oględziny wraku, analizę substancji chemicznych, filmów, a nawet okularów, które potencjalnie mogły zawierać nagranie video wskazujące miejsce powstania pożaru.
      </li>
     </ul>
    </div>
    <div dir="auto" style="display:contents">
     <ul class="bulleted-list" id="2fb05ea1-6a83-80e3-821e-d3e935725466">
      <li style="list-style-type:disc">
       Ogień powstał wewnątrz kosza, w jego dolnej części.
      </li>
     </ul>
    </div>
    <div dir="auto" style="display:contents">
     <ul class="bulleted-list" id="2fb05ea1-6a83-8067-9b9a-ed16b8be3196">
      <li style="list-style-type:disc">
       Jako pierwotne źródło zaprószenia ognia wskazano
       <em>
        maçarico
       </em>
       (zaraz wyjaśnię co to jest).
      </li>
     </ul>
    </div>
    <div dir="auto" style="display:contents">
     <ul class="bulleted-list" id="2fb05ea1-6a83-8055-9297-f8c1893456bf">
      <li style="list-style-type:disc">
       Dostępny materiał dowodowy nie pozwolił na jednoznaczne ustalenie, czy
       <em>
        maçarico
       </em>
       został użyty świadomie, nie potwierdzono mechanizmu ludzkiej winy w powstaniu pożaru, ani złamania przepisów przez operatora bądź pilota.
      </li>
     </ul>
    </div>
    <div dir="auto" style="display:contents">
     <p class="" id="2fb05ea1-6a83-80b5-a282-ef5d820870ac">
      <em>
       Maçarico
      </em>
      to mały ręczny palnik gazowy. Powszechnie się takich u nas używa choćby w budowlance. Zbiorniczek gazu wielkości puszki z farbą plus mechanizm do regulowania płomienia i zapłonu. I tu mamy nieszczęśliwie problem z tłumaczeniem. Istnieje małe prawdopodobieństwo, że pilot mówiąc o
      <em>
       maçarico
      </em>
      miał na myśli w rzeczywistości zapalniczkę z wydłużonym palniczkiem, żeby doprowadzić płomień w trudno dostępne miejsca. Jeśli jednak wpiszesz
      <em>
       maçarico
      </em>
      w google (oprócz ptaków) pokażą ci się właśnie palniki gazowe.
     </p>
    </div>
    <div dir="auto" style="display:contents">
     <p class="" id="2fb05ea1-6a83-8091-ac91-d755ba661b05">
      Dlaczego to jest istotne? Dlaczego się nad tym znęcam? Nie widzę powodu, dla którego na pokładzie miałby się znajdować mały palnik gazowy. Pilot zeznał, że używał go jako zastępczego źródła ognia do podpalenia palnika głównego. Wszystkie współczesne palniki balonowe mają zapalniki piezoelektryczne. Wystarczy, że jeden z nich zadziała (każdy palnik ma swój, a palników jest od 2 do 4), pozostałe palniki można bez trudu odpalić od tego jednego. Mimo tego każdy pilot balonowy ma obowiązek mieć przy sobie podczas lotu co najmniej dwa dodatkowe zapalniki. Używa się do tego zapalniczek, lub iskrowników mechanicznych. Nie wyobrażam sobie, żeby zabierać ze sobą na pokład palnik z nieprzystosowanym do takich zastosowań zbiornikiem z gazem.
     </p>
    </div>
    <div dir="auto" style="display:contents">
     <p class="" id="2fb05ea1-6a83-8088-90bb-e7c36f72770f">
      Nietrudno sobie wyobrazić, że balonowe zbiorniki z gazem mają specjalną konstrukcję, są atestowane i podlegają przeglądom. Są przystosowane do wielokrotnego nabijania gazem, zmian temperatury i ciśnienia oraz dużych wstrząsów. Palnik takich cech nie ma. Jeśli na pokładzie znalazł się taki sprzęt, było to dużym zaniedbaniem (dosłownie i w przenośni
      <em>
       igraniem z ogniem
      </em>
      ). Nie mam jednak wystarczających danych, żeby jednoznacznie postawić taki zarzut.
     </p>
    </div>
    <div dir="auto" style="display:contents">
     <p class="" id="2fb05ea1-6a83-804c-9b1c-e426b6dc5d99">
      Według ustaleń policji palnik z niewyjaśnionych przyczyn uruchomił się (lub nie został wyłączony), stając się pierwotnym źródłem płomienia. Z doświadczenia wiem, że aby uruchomić taki palnik, należy kolejno: otworzyć zawór gazu, uruchomić zapalnik (czasem więcej niż raz), wyregulować wielkość płomienia i skład mieszanki. Nie wyobrażam sobie co by się musiało stać, żeby palnik odpalił się samoczynnie. Pozostaje niedokręcony zawór lub inna nieszczelność i jakaś iskra (nie wiem skąd, może z wyładowań elektrostatycznych; jesteśmy otoczeni sztucznymi tekstyliami, takie wyładowania nie są rzadkie). Alternatywnie: grzmotnięcie palącego się palnika na dno kosza, żeby w pośpiechu opanować sytuację związaną z trudnym startem.
     </p>
    </div>
    <div dir="auto" style="display:contents">
     <p class="" id="2fb05ea1-6a83-808b-b8e3-efb6b54889b4">
      Od płomienia palnika zajęła się otulina butli – zbiornika z gazem. Dalszy ciąg już znamy.
     </p>
    </div>
    <div dir="auto" style="display:contents">
     <p class="" id="2fb05ea1-6a83-80c4-bc51-c169a1a56654">
      Policja zamknęła śledztwo pod koniec jesieni 2025 roku nie dopatrując się winy ludzkiej. Nikomu nie postawiono zarzutów. Nie domagam się zarzutów, ale wciąż brakuje mi odpowiedzi na kilka pytań:
     </p>
    </div>
    <div dir="auto" style="display:contents">
     <ol class="numbered-list" id="2fb05ea1-6a83-801e-a005-f93b3888ba2f" start="1" type="1">
      <li>
       Skąd na pokładzie balonu wziął się palnik techniczny? Oczywiście jeśli to nie była zapalniczka. Samozapłon zapalniczki jest jednak dla mnie jeszcze trudniejszy do wyobrażenia.
      </li>
     </ol>
    </div>
    <div dir="auto" style="display:contents">
     <ol class="numbered-list" id="2fb05ea1-6a83-800b-9696-c5c8301b1cfd" start="2" type="1">
      <li>
       Jak doszło do samozapłonu palnika?
      </li>
     </ol>
    </div>
    <div dir="auto" style="display:contents">
     <ol class="numbered-list" id="2fb05ea1-6a83-80b3-9ea8-f532808711bc" start="3" type="1">
      <li>
       Jaki jest stosunek mieszkańców Santa Catarina do prawa i procedur?
       <em>
        Zrobimy na odwal się, żeby nikt się nie czepiał
       </em>
       , czy raczej
       <em>
        to jest dla naszego bezpieczeństwa, uszanujmy to
       </em>
       ?
      </li>
     </ol>
    </div>
    <div dir="auto" style="display:contents">
     <ol class="numbered-list" id="2fb05ea1-6a83-80c2-9f79-c271646c55d5" start="4" type="1">
      <li>
       Czy na pokładzie znajdował się odpowiedni sprzęt przeciwpożarowy? Czy został użyty? Innymi słowy: czy została podjęta próba zduszenia ognia w zarodku?
      </li>
     </ol>
    </div>
    <div dir="auto" style="display:contents">
     <ol class="numbered-list" id="2fb05ea1-6a83-804b-b0d5-f96397212c98" start="5" type="1">
      <li>
       Czy śledztwo było na tyle szczegółowe, żeby na jego podstawie w dowolnej części świata ustanowić procedury/ograniczenia zapobiegające takim zdarzeniom? Taka jest rola brazylijskiej CENIPA, amerykańskiej NTSB (
       <em>
        National Transportation Safety Board
       </em>
       ), czy naszej Państwowej Komisji Badania Wypadków Lotniczych (PKBWL). Na podstawie ich raportów nie wolno stawiać nikomu zarzutów karnych.
      </li>
     </ol>
    </div>
    <div dir="auto" style="display:contents">
     <ol class="numbered-list" id="2fb05ea1-6a83-8061-bec6-e078b50688f0" start="6" type="1">
      <li>
       Czy balon był zaopatrzony w pasy bezpieczeństwa dla pasażerów? Nie jest to obowiązkowe (u nas), ale mile widziane przez pilotów komercyjnych. W tym szczególnym przypadku (jednym na milion) nieznany pasażerom mechanizm rozpinania pasów mógł utrudnić ewakuację.
      </li>
     </ol>
    </div>
    <div dir="auto" style="display:contents">
     <p class="" id="2fb05ea1-6a83-8055-b7f1-f0d4255051dd">
     </p>
    </div>
   </div>
  </article>
  <span class="sans" style="font-size:14px;padding-top:2em">
  </span>
 </body>
</html>
